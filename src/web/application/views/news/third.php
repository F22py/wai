<strong>Nie będzie rewolucji w Formule 1. "Silniki pozostaną takie same"</strong>
<div class="single_news"><br>
    Liberty Media nadal nie ogłosiło regulacji dotyczących jednostek napędowych w F1 od roku 2021. Wiele wskazuje na to, że zapowiadanej rewolucji nie będzie. - Silniki będą takie same albo prawie takie same jak obecne - zdradza Gunther Steiner.<br><br>

    Plany Liberty Media odnośnie przyszłości Formuły 1 są niezwykle ambitne. Amerykanie zakładają, że od roku 2021 rywalizacja w królowej motorsportu będzie bardziej wyrównana. Właściciel F1 chce doprowadzić do tego dzięki gruntownym zmianom - wprowadzeniu nowych i mniej skomplikowanych silników oraz cięciuwydatków.<br><br>

    Wiele wskazuje na to, że rewolucji w silnikach jednak nie będzie. Ponieważ chęci dołączenia do F1 nie zgłosił żaden nowy producent, tacy giganci jak Mercedes czy Ferrari zaczęli naciskać na Liberty Media, by nie generować kosztów i pozostawić maszyny w obecnej specyfikacji.<br><br>

    - Przepisy techniczne dotyczące jednostek napędowych ciągle nie zostały dopięte. Negocjacje trwają. Myślę, że silniki będą takie same albo prawie takie same jak obecne. Moim zdaniem, producenci szukają tym samym sposobów na obniżenie kosztów. Żadne decyzje nie zostały jednak jeszcze podjęte - zdradził Gunther Steiner, szef Haasa.<br><br>

    Sporo mówi się też o tym, że F1 będzie zależało na tym, aby nowe jednostki były znacznie głośniejsze. - Wydaje mi się, że już teraz osiągnęliśmy zadowalający poziom dźwięku. Jeśli silniki będą nieco głośniejsze, to będzie jeszcze lepiej, ale już obecnie nie jest najgorzej - dodał Steiner.<br><br>
</div>