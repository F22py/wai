<strong>Vettel musi już myśleć o nowym sezonie. "Chcę pokonać Leclerca, tak jak on mnie"</strong>
<div class="single_news"><br>
    Sebastian Vettel jak najszybciej musi zapomnieć o błędach popełnionych w tym sezonie i skupić się na przyszłorocznej rywalizacji w F1. Jego partnerem w Ferrari będzie bowiem Charles Leclerc. - Chcę go pokonać, tak jak on mnie - mówi Niemiec<br><br>

    W ostatnich latach Sebastian Vettel i Kimi Raikkonen tworzyli zgrany duet w Ferrari. Obu kierowców łączyły bardzo szczere relacje. Na dodatek Fin niejednokrotnie godził się na rolę zawodnika numer dwa, pomagając Niemcowi w walce o tytuł mistrzowski. W sezonie 2019 sytuacja ulegnie zmianie, bo 39-latka w stajni z Maranello zastąpi Charles Leclerc.<br><br>

    - Na pewno będzie inaczej. Charles nie jest Kimim, a Kimi nie jest Charlesem. To młody kierowca, więc będzie miał wiele zadań na głowie. Sporo myśli będzie się w nim kotłować. Na torze musimy jednak razem współpracować, wszystko z myślą o zespole - powiedział Vettel.<br><br>

    31-latek zakłada, że w przyszłym roku ponownie będzie walczyć o tytuł mistrzowski. Jego największym rywalem będzie Lewis Hamilton, ale niezwykle ważne będzie też pokonanie partnera z zespołu. - Jestem pewien, że Charles chce mnie pokonać. Ja tak samo. Zasady są jasne i takie same były, gdy partnerował mi Kimi. Kluczem do sukcesu będzie jednak, by współpracować razem - dodał.<br><br>

    Vettel nie ukrywa jednak, że będzie też służyć pomocą 21-latkowi. - Jestem jego kolegą z zespołu, więc to logiczne. Jestem w Ferrari po to, by mu pomóc. Jestem ostatnim, który będzie pogrywać w jakieś sztuczki. Dlatego przez ostatnie lata tak świetnie dogadywałem się z Kimim, bo obaj byliśmy podobnie zbudowani i mieliśmy podobne podejście do tematu - podsumował kierowca z Niemiec.<br><br>
</div>
