<strong>Verstappen nie panuje nad emocjami. 'To nie był budujący widok'</strong>
<div class="single_news"><br>
    - Verstappen pokazał, że nadal nie panuje nad emocjami - twierdzi Ross Brawn, dyrektor sportowy F1.<br>
    Brytyjczyk sądzi, że Holender musi nadal pracować nad swoją postawą, jeśli chce w przyszłości zostać mistrzem świata.<br><br>

    Po zakończeniu Grand Prix Brazylii w alei serwisowej doszło do przepychanki pomiędzy Maxem Verstappenem a Estebanem Oconem. Holender nie wytrzymał nerwowo i miał pretensje do Francuza, który na 44. okrążeniu doprowadził do kolizji. <br>
    Zabrała ona kierowcy Red Bull Racing niemal pewne zwycięstwo na Interlagos.<br><br>

    - Max wyładował swój gniew w alei serwisowej, nawiązując kontakt fizyczny z Oconem. <br>
    To nie był budujący widok. Jego reakcja była zrozumiała, ale nieuzasadniona. <br>
    Kontakt z Estebanem w trakcie wyścigu był dla niego okrutną chwilą, ale Max pokazał w tej sytuacji, że choć zrobił spore postępy w karierze, to nadal nie potrafi sobie radzić z emocjami - powiedział Ross Brawn, dyrektor sportowy F1.<br>
    Brytyjczyk uważa, że zachowanie Verstappena sprawiło, że mało kto docenia jego postawę w niedzielnym wyścigu. <br>
    - Trudno obronić jego zachowanie. Można rozumieć frustrację, jaką odczuwał po wyścigu, ale to nie może go usprawiedliwiać. <br>
    Nie możemy zapomnieć też, że mimo wszystko to był fenomenalny występ Holendra. Niecodziennie wyprzedzasz dwa Mercedesy i Ferrari.<br>
    W ostatnich dziesięciu latach nikt nie wygrał Grand Prix Brazylii startując z drugiego rzędu. <br>
    Max był tego bardzo bliski - dodał Brawn.<br><br>

    Dyrektor sportowy F1 jest przekonany, że Holender wyciągnie wnioski z popełnionych błędów. <br>
    - Jestem pewien, że tak się stanie. Wszystko, co się wydarzyło w niedzielę, włącznie z karą jaką otrzymał, przyczyni się do jego rozwoju.<br>
    Nie tylko jako kierowcy, ale też jako człowieka - stwierdził były szef Ferrari i Mercedesa.<br><br>

    Równocześnie Brawn krytykuje też zachowanie Ocona. Dyrektor F1 ma świadomość, że w tej fazie wyścigu Francuz był szybszy od Verstappena, ale przesadził z agresywnością na torze. <br>
    - Nie było powodów, by walczyć z Verstappenem tak jakby to był pojedynek o jego pierwsze zwycięstwo w F1. <br>
    Zasłużył na 10-sekundową karę. Nie sądzę, aby walka z liderem wyścigu była najlepszym pomysłem. Nawet jeśli chodziło o kierowcę, z którym stoczyło się porywające pojedynki w niższych seriach wyścigowych - podsumował Brawn.
</div>